---
title: Flory Gate
layout: default
---

Flory Gate
==========

År 1982 ärvde Flory Gate en summa pengar efter en kusin. Av författaren
Elisabeth Hermodsson fick hon rådet att bilda stipendiefonden Fred med
Jorden av arvet. Det första stipendiet delades ut 1984.

Elisabeth Hermodsson berättar
-----------------------------

”Jag är poet och författare och sedan många år kritiker av den
utveckling, som styrs av högteknologi och big science. På ett symposium
tillägnat Elin Wägner träffade jag den märkliga Flory Gate, småländsk
lantbrukare, Elins vän och medhjälpare. Min vänskap med Flory har för
mig inneburit det ovärderliga att få bli sammanlänkad i en gemenskap med
djupa rötter i kvinnligt tänkande och kvinnlig erfarenhet.

När Flory bad mig ge förslag på någon förening dit hon kunde donera en
arvesumma, föreslog jag henne att bilda en fond i hennes eget namn.
Det var inte lätt för mig att få den anspråkslösa Flory att gå med på
mitt förslag. Hon ville ge fonden Elin Wägners namn.
Det fordrades hela min övertalningsförmåga för att få Flory att inse,
att det var hennes egen ovanliga gärning som biologisk odlare och
egensinnig tänkare, som genom denna fond skulle inspirera till
efterföljd.

Min första bekantskap med jordbruk gjorde jag som barn någon gång på
10-talet, när jag följde rättaren i spåren på den gård min far ägde i
Förlanda socken i norra Halland.

Jag deltog i alla sysslor och fick i nåder köra den enspända ringvälten
alldeles själv. Och jag skickades i ärenden de 18 kilometerarna till
Fjärås station i trillan eller släden.

Jag stod på torget i Kungsbacka och sålde smågrisar medan rättaren tog
sig ett glas på krogen. Det var ett härligt och aktivt liv och jag
trodde jag kunde allt om jordbruk och djurskötsel.

<div class="image quote">
<img src="/img/floryliten.jpg" alt="Flory Gate" />
<blockquote>”Egna praktiska försök är forskning. Egen beprövad
erfarenhet är kunskap”</blockquote>
<span>Citat Flory Gate</span>
</div>
<div class="clear"></div>

Efter många öden befann jag mig vid alutet av 30-talet ensam med två
barn i Göteborg. Stadslivet föreföll oss alla tre outhärdligt. Då
började tankarna på en egen gård vakna och därmed sökandet efter
kunskap. Gården blev verklighet 1940 i och med inköpet av 1/3 mantal
Rösås 14 i Bergs socken, Kronobergs län. Här drev jag ekologiskt
jordbruk med 7-årig växtföljd.

I denna Bergs socken bodde Elin Wägner i sitt Lilla Björka. Hon hade
redan tidigare tagit mig ut på långresor till Sovjet, Tjeckoslovakien
och Österrike.
I Wien deltog jag i en kvinnokongress där planer till en framtida
värlsordning diskuterades. Womens Organisation for World Order = WOWO.
Där lärde jag känna den schewiziska bondkvinnan Mina Hofstetter, som
betraktade jorden som en moder som ger sina barn bröd, Moder Jord, Den
Stora Modern.

Minas förebild var det kinesiska jordbruket, som genom tiotusentals år
bibehållit jordens fruktbarhet genom att via komposter återföra allt
biologisktavfall till dess ursprung – jorden.

Den växtlighet, som spirar ur moder jords mörker, blev för mig ett lika
stort under som barnens tillväxt och födelse ur moderlivets mörker.
En sådan syn på jordens fruktbarhet står i stark motsats till det
patriarkala härskartänkandet, som med kemiska dopinpreparat vill tvinga
jorden till ökad prestationsförmåga. Följderna av detta har vi nu en
dyrköpt erfarenhet av.

Under många års studier mognade min övertygelse att det råder en allt
övergripande samverkan mellan naturens olika uppenbarelseformer och att
jordbruket, som är ett störande ingrepp i denna samverkan, måste
bedrivas med största hänsyn till helheten. Eller som Elin Wägner skriver
i den lilla boken FRED MED JORDEN: ”Allt som stör naturens självverksam
måste bort, eller också vi.”

<div class="figure">
  <img src="/img/florysshus.jpg" alt="Flory Gates hus" class="figure"/>
  <span>Flory Gates hus</span>
</div>
